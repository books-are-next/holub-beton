---
title: Demonologie
contentType: prose
---

_Syté svištění džinů po asfaltech,  
bílé talíře očí,  
červené pokřižování v patách,  
odtud až na věčnost._

_Požární vlkodlaci s vytím  
vtrhávající do měst  
ledva odrostlých._

_Hurónsky duch úspěchu  
na gumové vzpružině,  
odráží se od tučné země,  
kmitá po písmenech,  
plácá se po střechách._

_A hvíždálkovitý plivník maléru  
na špagátku táhne za námi._

_Všude je toho plno,  
v jiskření kinoteátrů,  
v bučení vyvalených beden.  
Nejvyšší čas pro licenci  
na konání drobných zázraků._

_A doma máme každý takovou  
některou  
malou škatulku,  
roste jako kredenc  
a zase se zcvrkává  
jako očičko mrtvé myši,  
něco v ní šátrá,  
nebo pracuje k zralosti,  
nebo plodně mlčí,_

_ale bojíme se ji otevřít,  
protože mockrát už v ní  
nebylo nic._
