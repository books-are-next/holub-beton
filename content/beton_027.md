---
title: Demonologie
contentType: poetry
---

<section>

Syté svištění džinů po asfaltech,  
bílé talíře očí,  
červené pokřižování v patách,  
odtud až na věčnost.

</section>

<section>

Požární vlkodlaci s vytím  
vtrhávající do měst  
ledva odrostlých.

</section>

<section>

Hurónsky duch úspěchu  
na gumové vzpružině,  
odráží se od tučné země,  
kmitá po písmenech,  
plácá se po střechách.

</section>

<section>

A hvíždálkovitý plivník maléru  
na špagátku táhne za námi.

</section>

<section>

Všude je toho plno,  
v jiskření kinoteátrů,  
v bučení vyvalených beden.  
Nejvyšší čas pro licenci  
na konání drobných zázraků.

</section>

<section>

A doma máme každý takovou  
některou  
malou škatulku,  
roste jako kredenc  
a zase se zcvrkává  
jako očičko mrtvé myši,  
něco v ní šátrá,  
nebo pracuje k zralosti,  
nebo plodně mlčí,

</section>

<section>

ale bojíme se ji otevřít,  
protože mockrát už v ní  
nebylo nic.

</section>
