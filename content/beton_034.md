---
title: Planeta
contentType: poetry
---

<section>

Přistání modulu bylo spíš havarijní.  
A na planetě — jen skály spečené  
a troud, života nevykřesat.

</section>

<section>

Dunění.

</section>

<section>

První však stráže byly zavražděny.  
Mrtvoly zohavené ranami tesáků  
zbytečně pohřbívali. Z kamenných hrobů  
těla mizela hned za černého dne  
a nazítří pak napadala živé.

</section>

<section>

Tu vytušili, že princip jakýsi,  
a s duchem upírů, zde čeká na těla,  
a mozky, myšlenky, aby jich užil  
k cílům, jež jak tma, jak spin, jak smích  
se vymykají všemu.

</section>

<section>

A další zadáveni byli, a další  
zohavení mrtví číhali na živé.  
Až posléze nebylo jasno, kdo  
ještě živ je původním životem.

</section>

<section>

Planeta stála jako vytí vlků  
v bezčasu zkamenělé.

</section>

<section>

Nemělo smysl stavěti se kraby.  
Věděli, a ono vědělo to skrze ně.  
Spravili modul a vyrazili k Zemi.  
Snad ještě lidi, snad i upíři.

</section>

<section>

A není zpráv, zda vůbec přistáli.  
A není zpráv, co vůbec přistálo tu.  
Jsou snad jen  
příznaky. A dunění.  
A divná činnost mrtvých idiotů.

</section>
