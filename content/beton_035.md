---
title: Nokturno
contentType: prose
---

                                                                     _K ránu  
tlouklo na dveře. Otevřel jsem. Byla to  
sviluška zvíci obláčkového leoparda.  
     Ukazovala  
na ulici; několik chvostoskoků páralo  
     sliznatku.  
Chroustání bylo podobno čtení kancionálu.  
Pod autem hýbalo se černého něco, blešivci  
patrně, olizující zakutálené gamety.  
Avšak od sousedů již lezl dravý rypouš  
osazený lumčími výtrusy. V tlamě ještě  
     svíjející se  
nohu luskouna. Praskání chitinu a sténání  
kolagenních vláken. Z drátů telefonních  
a jiných nezmaři máchali zelenavými  
     chapadly a  
trávící šťávy stékaly po hřbetech spících  
ochechulí. Naproti začínal velký tah  
     listorohých,  
lakokřídlců a tarbíků s baterkami.  
Někteří se pářili cestou, jiní jazyky  
vystřelovanými do oken napichovali jadernou  
     hmotu.  
Stříkalo to. S poněkud drsným rachotem  
mamutí ježdík škrtal ploutevnatými hnáty  
a u moře už hořelo; v plamenných děrách  
     zjevovaly  
se vyjevené obličeje pakoní a smutnic,  
bílkovité a hnilé, a mizely. A řvali sumýši._

_Zavřel jsem. — Co je, ptali se naši. — Nic,  
řekl jsem, všecko v pořádku. Bylo slyšet,  
jak pod piánem klidně oddychuje harpyje._
