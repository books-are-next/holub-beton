---
title: Ariadna
contentType: prose
---

_Původně je jen pláň,  
bezmyšlenkovité  
lísání země._

_Tu se za obzorem  
vynoří Ariadna,  
přichází, přináší  
klubko,  
počíná  
odvíjet  
nit,  
nit,_

_nit  
běží. A kolem niti  
z lysé pustiny, hle,  
vyrůstá stěna, stěna za stěnou,  
kolmé a příčné stěny, stěny a ozvěny,  
ozvěny, jeskyně, nory a vývěry,  
vyrůstá labyrint kolem niti  
a zaujímá vše, i obzor, i Ariadnu._

_A ponořená hora rodí myš  
a myš se stává  
Minótaurem._

_Ze všech konců  
ozývá se řev. A úzkost  
lítá chodbami jako kuře bez hlavy._

_Tu Ariadna rychle  
navíjí nit zpátky, ale to už  
většinou  
nejde._
