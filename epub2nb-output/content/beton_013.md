---
title: Stanice podzemní dráhy
contentType: prose
---

_Dnes ve večerních hodinách     pan Howard  
T. Lewis,  
neznámého místa pobytu,     zasmušilý  
a unavený,  
oděný v šedivý svrchník a hnědý klobouk,  
hodlaje vstoupit do vlaku     BMT,  
Canarsie Line,  
potkal     na konečné stanici     na Osmé Av.,  
muže     v šedivém svrchníku a hnědém  
klobouku,  
jehož obličej,     zasmušilý a unavený, byl  
obličejem pana     Howarda T. Lewise,  
zatímco u mříže     na konci prázdného  
peronu  
stál muž     v šedivém svrchníku,  
zasmušilého vzezření,  
jehož obličej     byl rovněž obličejem  
Howarda T. Lewise     a který     němě zíral  
na konec špinavých schodů,     kudy  
sestupoval  
muž v hnědém klobouku,     zasmušilý  
a unavený,  
s obličejem, který byl obličejem Howarda  
T. Lewise._

_V té chvíli     turniketem z ohmataných  
dřevěných špalků     procházela žena,  
unavená a zasmušilá,  
neznámého místa pobytu     s kabelkou  
a v hnědém  
klobouku     a její obličej byl obličejem  
všech mužů     a též tedy Howarda  
T. Lewise     a  
kroky z dálky     a nervózně přidušené kroky  
zblízka, kroky     postav nahrbených  
příšeřím  
a pobledlých světlem     byly kroky  
Howarda T. Lewise, kroky     z neznámého  
místa pobytu  
na     neznámé místo pobytu,     tu a tam  
se turniket znovu otočil,     s úderem, jako  
když hlava  
padne do koše,     anebo za mříží  
bylo vidět     postavu bez pohlaví a bez  
místa pobytu,     ale jinak zcela podobnou  
Howardu T. Lewisovi,     bylo slyšet     kroky,  
hlavy,     špalky,     dálky,     světla     a tunely  
vsávaly nápis     Osmá Av.     Osmá Av.  
Osmá Av.  
se sílícím hukotem._

_Když odjel vlak,     nahodilý vír prázdna  
zvedal listy novin,     kde se psalo  
o neznámém  
místě pobytu,     osudu     a identifikaci  
člověka     v šedivém svrchníku a hnědém  
klobouku,  
zasmušilého a unaveného._
