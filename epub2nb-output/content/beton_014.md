---
title: Bowery
contentType: poetry
---

<section>

Bez tváře a beze jména,  
pokud Bowery není tvář a Bowery není jméno,  
kymácí se na okraji chodníku  
malovaného Breughelem a Boschem  
a příšery rybích těl na komářích nohou  
mu přisluhují.

</section>

<section>

Poznává, že je vlastně orlosupem  
            s nahými křídly,  
svléká zduřelý kabát a hází jej do jízdní dráhy.  
Je to kabát farmáře z Kansasu.  
Poznává, že je vlastně lodí  
            s očima Pallas Athény,  
svléká druhý, hubený kabát a hází jej  
            do jízdní dráhy.  
Je to kabát cesťáka z Richmondu.  
Poznává, že vlastně je psicí  
            se třemi jazyky,  
svléká bundu a hází ji do jízdní dráhy.  
Je to bunda oceláře z Pittsburgu.  
Poznává, že je vlastně průhledným vejcem  
            s hadem uvnitř,  
svléká děravé sako a hází je do jízdní dráhy.  
Je to sako umyvače nádobí v Des Moines.  
Poznává, že je vlastně ďábelským strojem  
            s cínovými vojáčky,  
strhává svetr a vrhá jej do jízdní dráhy.  
Je to jako potřísněná vlajka česáčů ze Salinas.  
Poznává, že je vlastně tlamou upíra  
            s krvavým stínem,  
strhává košili, mává kalhoty a trikem  
a je to jako smluvené znamení brooklynských  
            vykradačů aut,  
poznává, že je vlastně zárodek, nezrozený  
            zárodek bez pokračování,

</section>

<section>

hadry se vrší kolem  
jako barikáda z těl padlých předevčírem,

</section>

<section>

hadry se vrší jako zátaras,  
kry z černého uvolněného ledu,

</section>

<section>

hadry se vrší jako hranice pro kacíře

</section>

<section>

a on, nahý, jako larva,  
ve které shnil brouk,  
jako potrat, jak výkal,  
z posledních sil  
beznehtými tupými prsty  
na břiše a na zádech  
hledá zip, zip na kůži,

</section>

<section>

snaží se svléknout kůži,  
nesmyslnou lidskou kůži,  
smradlavou zvířecí kůži,  
ale zip se zadrhl v masu.

</section>

<section>

A tak řve, jen tak řve do uší Bowery,  
do uší Bowery zalepených krví duchů.

</section>
