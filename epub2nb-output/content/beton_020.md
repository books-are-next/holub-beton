---
title: Beton
contentType: poetry
---

<section>

Šedivá vulkanická hvězda:  
stíny z betonu,     zem z betonu,  
nebe z betonu,     stromy z betonu,  
houpačky z betonu,     něha z betonu.

</section>

<section>

Několik odřených pimprlat  
hraje svůj kus.     Kašpárek za Draka,  
Drak za Kašpárka.     S chřeštěním  
padají andělé.

</section>

<section>

Konsulové v ornátech     u betonových bran  
čekají na barbary.     Barbarů  
však už není.  
Jen kamenný komtur  
zvedá náhrobek     naší kůže  
a skučí     v stojatých tmách.

</section>

<section>

Stěny z betonu.     Myšlenky z betonu.  
Sperma z betonu.     Vlasy z betonu.

</section>

<section>

A když se pohladíme,     drolí se písek.  
Je třeba  
            lepšího betonu.  
Krve už bylo dost.

</section>
