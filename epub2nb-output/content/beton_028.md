---
title: "Weekend v\_Long Beach"
contentType: poetry
---

<section>

De facto je to ostrov.  
V dálce se svíjí Manhattan  
v magnetickém poli.  
Stratosféra cezená tryskami.  
V přízemí drobné výbuchy  
Ballantine Beer.

</section>

<section>

Z moře zvolna vystupuje  
nahý déšť  
a neděle, jako pandémie,  
jako morová rána,  
jako krvavý kamión  
s nápisem Kárma, nejlepší  
na světě.

</section>

<section>

Věčná naděje, že vlečný vůz  
pojede jinam.  
Věčná cigareta hořící z obou konců,  
zápalná oběť za figury  
v matovém postavení.

</section>

<section>

V noci pak duše,  
jen tak nalehko, ve fuseklích,  
přistupuje na dohmat  
a něco praví;  
ale není ji slyšet.

</section>

<section>

Je příliš ticho.

</section>

<section>

De facto všecko je ostrov.

</section>
