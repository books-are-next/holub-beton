---
contentType: prose
---

Weekend v Long Beach

> De facto je to ostrov.  
> V dálce se svíjí Manhattan  
> v magnetickém poli.  
> Stratosféra cezená tryskami.  
> V přízemí drobné výbuchy  
> Ballantine Beer.

> Z moře zvolna vystupuje  
> nahý déšť  
> a neděle, jako pandémie,  
> jako morová rána,  
> jako krvavý kamión  
> s nápisem Kárma, nejlepší  
> na světě.

> Věčná naděje, že vlečný vůz  
> pojede jinam.  
> Věčná cigareta hořící z obou konců,  
> zápalná oběť za figury  
> v matovém postavení.

> V noci pak duše,  
> jen tak nalehko, ve fuseklích,  
> přistupuje na dohmat  
> a něco praví;  
> ale není ji slyšet.

> Je příliš ticho.

> De facto všecko je ostrov.
