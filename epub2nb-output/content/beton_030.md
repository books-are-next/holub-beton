---
title: Býčí zápasy
contentType: prose
---

<section>

_Někdo pobíhá,  
někdo jen větří,  
někdo hrabe do země, ale je tvrdá._

</section>

<section>

_Červené hadry lítají kolem  
a pikador na vypolštářované herce  
zasazuje první ránu  
slabomyslným kopím._

</section>

<section>

_Černá krev kypí mezi lopatkami._

</section>

<section>

_Hrudník k prasknutí,  
jazyk vyplazený k hlubinám.  
Kopyta hrabou o vlastní újmě._

</section>

<section>

_Tři páry banderillos v zádech.  
A matador už táhne meč  
přes brlení._

</section>

<section>

_A tu se někdo (zbrocený, vyčerpaný)  
zastaví a volá:  
Pojďte, nechme toho,  
pojďte, nechme toho,  
pojďte za řeku a mezi stromy,  
pojďte za řeku a mezi stromy,  
nechme těch červených hadrů,  
pojďme jinam,_

</section>

<section>

_tak volá,  
anebo sípá,  
anebo šeptá,  
a bariéry řvou a  
nikdo nerozumí, protože_

</section>

<section>

_všichni jsou na tom stejně,_

</section>

<section>

_černý a rudý býk padne  
a bude odtažen  
a bude odtažen  
a bude odtažen,_

</section>

<section>

_aniž by pochopil běh světa._

</section>
